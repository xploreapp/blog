---
layout: post
title:  ლაშქრობის უპირატესობები
author_img: /img/beka.png
author_img_s: /img/beka_s.png
categories: 
    - ბექა
tags: 
    - hiking
    - health
thumbnail: /img/hiking-benefits-cover.png
cover: /img/hiking-benefits-cover.png
prism: true
excerpt_separator: <!--more-->
---
წლების განმავლობაში ჩატარებულმა უამრავმა კვლევამ აჩვენა, რომ ვარჯიში და აქტივობა ადამიანის ფიზიკურ და მენტალურ ჯანმრთელობას მნიშვნელოვნად უწყობს ხელს. ამერიკის გულის ასოციაციის თანახმად, კვირაში სამი-ოთხი 30-დან 60 წუთამდე ხანგრძლივობის ფეხით გადაადგილება, თუნდაც თქვენს სახლთან ან სამსახურთან მდებარე ადგილობრივ პარკში იქნება მნიშვნელოვანი ბენეფიტი თქვენი ჯანმრთელობისთვის. 
<!--more-->

ამის მიუხედავად, დღეს ადამიანების უმეტესი ნაწილისთვის ეს ერთი შეხედვით მარტივი რუტინა საკმაოდ რთული შესასრულებელია, ამიტომ მისი ალტერნატივა შეიძლება გახდეს ლაშქრობა. ისეთ ქვეყანაში, როგორიც საქართველოა, ნამდვილად არ გაგიჭირდებათ თქვენთან ახლოს მდებარე დაცული ტერიტორიის მოძებნა. ამ ბლოგ პოსტში შევეცდები მეტ-ნაკლებად დეტალურად გითხრათ, თუ რა უპირატესობები აქვს ლაშქრობას. 
<br><br>

##### **ლაშქრობა ზედმეტი წონის დაკლების ყველაზე იაფი და მარტივი გზაა**
ძვირიან ფიტნეს კლუბებთან შედარებით, ლაშქრობა ყველასთვის ხელმისაწვდომია. მისი საშუალებით შეგიძლიათ მარტივად დაიკლოთ ზედმეტი კილოგრამები და გაიუმჯობესოთ ჯანმრთელობა. ადამიანი, რომელიც 70 კილოგრამს იწონის და საათში 3/3.5 კმ/სთ სიჩქარით გადაადგილდება, ერთ საათში საშუალოდ 240 კალორიას დაწვავს.
<br><br>

##### **ფეხით სიარული ამცირებს გულსისხლძარღვთა დაავადებების გაჩენის რისკს**
ა.შ.შ.-ს დაავადებათა კონტროლის ცენტრის მიერ ჩატარებული 43-ზე მეტი დამოუკიდებელი კვლევის შედეგად დადგინდა, რომ გულის იშემიური დაავადებების გაჩენის ალბათობა ორჯერ ნაკლებია იმ ადამიანებისთვის, რომლებიც ფიზიკურად აქტიურები არიან და გადაადგილდებიან ფეხით. 
ამის გარდა, სიარული ამცირებს ქოლესტერინის დონესაც, რომელიც ხშირად გულის დაავადებების გამომწვევი მიზეზიც ხდება. უფრო სპეციფიკურად რომ ვთქვათ, სიარული ზრდის ლიპოპროტეინების რაოდენობას, რომლებსაც „კარგ ქოლესტერინებსაც“ უწოდებენ. ის „ცუდ ქოლესტერინებს“ არტერიის კედლებიდან გაღწევაში უწყობს ხელს. კვლევამ, რომელიც ფოსტალიონებისა და იმ ადამიანების ქოლესტერინის დონეებს ადარებდა, რომლებიც იშვიათად გადაადგილდებიან აჩვენა, რომ სიარული ლიპოპროტეინების რიცხვს საგრძნობლად ზრდის. კვლევის ავტორები მხარს უჭერენ ლაშქრობასა და ფეხით გადაადგილებას ქოლესტერინის დონის დასარეგულირებლად. 
<br><br>

##### **ჰიპერტონიის შემცირება**
ჰიპერტონია, უკეთ ცნობილი, როგორც მაღალი არტერიული წნევა, აწუხებს უამრავ ადამიანს მთელ პლანეტაზე. დღევანდელ დღეს, ჰიპერტონიისგან თავის დასაღწევი ყველაზე პოპულარული საშუალებაა მედიკამენტოზური მკურნალობა, თუმცა არსებობს გაცილებით იაფი და სასიამოვნო ვარიანტიც. კვლევამ აჩვენა, რომ ფეხით გადაადგილება ამცირებს სისტოლურ და დიასტოლურ არტერიულ წნევას დაახლოებით 10 mmHg-თი. 
<br><br>

##### **ფსიქიკური ჯანმრთელობის გაუმჯობესება**
დეპრესია და სტრესი დღეს ყველასთვის ნაცნობი სამედიცინო პრობლემებია. ფეხით სიარულის უპირატესობებზე ჩატარებულმა კვლევამ დაამტკიცა, რომ რესპოდენტთა უმეტესობამ, მედიკამენტოზურ მკურნალობაზე გაცილებით მარტივ, ეფექტურ და იაფ საშუალებად ფეხით  გადაადგილება მიიჩნია. სიარულის დახმარებით გამოიყოფა ენდორფინი, რომელიც ბუნებრივი დამამშვიდებელია. ამასთან, გამოიყოფა ადრენალინი, რომელიც განკუთვნილია რეალურ, თუ წარმოსახვით შიშებთან გასამკლავებლად. თუ ადრენალინი არ გამოიყოფა ორგანიზმიდან, ის გროვდება და იწვევს კუნთების დაჭიმულობასა და მღელვარების შეგრძნებას. 

ზემოთ ჩამოთვლილის გარდა, ლაშქრობა დაგეხმარებათ დიაბეტის კონტროლსა და პრევენციაში, ასაკის მატების შენელებასა და ზურგის არეში ტკივილის შეჩერებაში. 
ამ ყველაფრის მიუხედავად, ლაშქრობის მთავარ ბენეფიტად ვთვლი არა რომელიმე სპეციფიკური დაავადების პრევენციას ან რისკების შემცირებას, არამედ დაბრუნებისას არსებულ შეგრძნებას. ყოველ ჯერზე, როდესაც ილაშქრებთ, სახლში დაბრუნებულები თავს იგრძნობთ უკეთ, თქვენი სხეული იქნება მეტად დასვენებული და გონება გაწმენდილი. შეამჩნევთ სტრესისა და დაძაბულობის მნიშვნელოვან შემცირებას. ამ შედეგებმა შეიძლება გიბიძგოთ უფრო ჯანსაღი საკვების მიღებისკენაც. 
თუ არ გილაშქრიათ ან არ გჯერათ, მგონი საუკეთესო დროა დაიწყოთ და თქვენი თვალით ნახოთ.